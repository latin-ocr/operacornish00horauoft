276 Q. HORATI FLACCI EPIS. L. II. [Π.

scit Genius, natale comes qui temperat astrum,
naturae deus humanae, mortalis in unum

quodque caput, voltu mutabilis, albus et ater.

utar et ex modico quantum res poscet acervo 190
tollam, nee metuam quid de me iudicet heres,

quod non plura datis invenerit ; et tamen idem

scire volam, quantum simplex hilarisque nepoti
discrepet, et quantum discordet parcus avaro.

distat enim, spargas tua prodigus, an neque sumptum
invitus facias neque plura parare labores,

ac potius, puer ut sestis Quinquatribus olim,

exiguo gratoque fruaris tempore raptim.

pauperies immunda †domus procul absit : ego utrum
nave ferar magna an parva, ferar unus et idern. 200
non agimur tumidis velis Aquilone secundo,

non tamen adversis aetatem ducimus Austris;

viribus, ingenio, specie, virtute, loco‚‘re

extremi primorum, extremis usque priores.

non es avarus: abi. quid? cetera iam simul isto
cum vitio fugere ? caret tibi pectus inani

ambitione? caret mortis formidine et ira?

somnia, terrores magicos, miracula, sagas,

nocturnos lemures portentaque Thessala rides?
natalis grate numeras? ignoscis amicis? 210
lenior et melior fis accedente senecta?

quid te exempta iuvat spinis de pluribus una?

vivere si recte nescis, decede peritis.

lusisti satis, edisti satis atque bibisti:

tempus abire tibi est, ne potum largius aequo

rideat et pulset lasciva decentius aetas.

 

